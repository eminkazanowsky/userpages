佛陀會做這7件你我都難做到的小事
###############################

:date: 2016-05-03
:author: 弘一大師
:tags: 轉錄, 佛弟子文庫, 弘一大師
:category: 轉錄
:summary: 如是七事，冀諸仁者勉力隨學。遠離憍慢，增長悲心，廣植福業，速證菩提。是為餘所希願者耳！
:og_image: http://m.fodizi.tw/uploadfile/201605/4/038144079.jpg


.. image:: http://m.fodizi.tw/uploadfile/201605/4/038144079.jpg
   :align: center
   :alt: 佛陀會做這7件你我都難做到的小事

華嚴經行願品末卷所列十種廣大行願中，第八曰常隨佛學。若依華嚴經文所載種種神通妙用，決非凡夫所能隨學。但其他經律等，載佛所行事，有為我等凡夫作模範，無論何人皆可隨學者，亦屢見之。今且舉七事。

**1、佛自掃地**

根本說一切有部毗柰耶雜事云：世尊在逝多林。見地不淨，即自執帚，欲掃林中。時舍利子大目犍連大迦葉阿難陀等，諸大聲聞，見是事已，悉皆執帚共掃園林。時佛世尊及聖弟子掃除已。入食堂中，就座而坐。佛告諸比丘。凡掃地者有五勝利。一者自心清淨。二者令他心清淨。三者諸天歡喜。四者植端正業。五者命終之後當生天上。

**2、佛自舁（音餘，即共扛抬）弟子及自汲水**

五分律，佛制飲酒戒緣起云：婆伽陀比丘、以降龍故，得酒醉。衣缽縱橫。佛與阿難舁至井邊。佛自汲水、阿難洗之等。

**3、佛自修房**

十誦律云：佛在阿羅毗國。見寺門楣損，乃自修之。

**4、佛自洗病比丘及自看病**

四分律云：世尊即扶病比丘起，拭身不淨。拭已洗之。洗已復為浣衣曬乾。有故壞臥草棄之。掃除住處，以泥漿塗灑，極令清淨。更敷新草，並敷一衣。還安臥病比丘已，復以一衣覆上。

西域記云：只桓東北有塔，即如來洗病比丘處。

又云：如來在日，有病比丘，含苦獨處。佛問：汝何所苦？汝何獨居？答曰：我性疏懶不耐看病，故今嬰疾無人瞻視。佛愍而告曰：善男子！我今看汝。

**5、佛為弟子裁衣**

中阿含經云：佛親為阿那律裁三衣。諸比丘同時為連合，即成。

**6、佛自為老比丘穿針**

此事知者甚多。今以忘記出何經律，不及檢查原文。僅就所記憶大略之義錄之。佛在世時，有老比丘補衣。因目昏花，未能以線穿針孔中。乃嘆息曰：誰當為我穿針。佛聞之，即立起曰：我為汝穿之等。

**7、佛自乞僧舉過**

是為佛及弟子等結夏安居（在印度，夏季的雨季長達三個月，這是雨季期間草木、蟲蟻繁殖最多，恐外出時誤蹈，傷害生靈，而遭世人譏嫌，佛陀乃訂定四月十六日至七月十五日為安居之期，在此期間，出家人禁止外出，聚居一處精進修行，稱為安居）竟，具儀自恣（僧眾舉出各自所犯之過失，於大眾中發露懺悔而得清淨，自生喜悅，稱為「自恣」）時也。增一阿含經云：佛坐草座（即是離本座，敷草於地而坐也。所以爾者，恣僧舉過，捨憍慢故）告諸比丘言：我無過咎於眾人乎？又不犯身口意乎？如是至三。

靈芝律師云：如來亦自恣者，示同凡法故，垂范後世故，令眾省己故，使折我慢故。

如是七事，冀諸仁者勉力隨學。遠離憍慢，增長悲心，廣植福業，速證菩提。是為餘所希願者耳！

----

轉錄來源：
`佛陀會做這7件你我都難做到的小事 - 弘一大師 - 佛弟子文庫 <http://m.fodizi.tw/qt/qita/18402.html>`_
