弘一大師《改習慣》
##################

:date: 2010-09-22
:author: 弘一大師
:tags: 轉錄, 佛弟子文庫, 弘一大師
:category: 轉錄
:summary: 吾人因多生以來之夙習，及以今生自幼所受環境之熏染，而自然現於身口者，名曰習慣。
:og_image: http://m.fodizi.tw/uploadfile/202304/24/1646200877.jpg

..
  .. image:: http://m.fodizi.tw/uploadfile/202304/24/1646200877.jpg
   :align: center
   :alt: 弘一大師《改習慣》


吾人因多生以來之夙習，及以今生自幼所受環境之熏染，而自然現於身口者，名曰習慣。

習慣有善有不善，今且言其不善者。常人對於不善之習慣，而略稱之曰習慣。今依俗語而標題也。

在家人之教育，以矯正習慣為主。出家人亦爾。但近世出家人，惟尚談玄說妙。於自己微細之習慣，固置之不問。即自己一言一動，極粗顯易知之習慣，亦罕有加以注意者。可痛嘆也。

餘於三十歲時，即覺知自己惡習慣太重，頗思盡力對治。出家以來，恆戰戰兢兢，不敢任情適意。但自愧惡習太重，二十年來，所矯正者百無一二。

自今以後，願努力痛改。更願有緣諸道侶，亦皆奮袂興起，同致力於此也。

吾人之習慣甚多。今欲改正，宜依如何之方法耶？若臚列多條，而一時改正，則心勞而效少，以餘經驗言之，宜先舉一條乃至三四條，逐日努力檢點，既已改正，後再逐漸增加可耳。

今春以來，有道侶數人，與餘同研律學，頗注意於改正習慣。數月以來，稍有成效，今願述其往事，以告諸公。但諸公欲自改其習慣，不必盡依此數條，盡可隨宜酌定。餘今所述者、特為諸公作參考耳。

學律諸道侶，已改正習慣，有七條。

一、食不言。現時中等以上各寺院，皆有此制，故改正甚易。

二、不非時食。初講律時，即由大眾自己發心，同持此戒。後來學者亦爾。遂成定例。

三、衣服朴素整齊。或有舊制，色質未能合宜者，暫作內衣，外罩如法之服。

四、別修禮誦等課程。每日除聽講、研究、抄寫、及隨寺眾課誦外，皆別自立禮誦等課程，盡力行之。或有每晨於佛前跪讀法華經者，或有讀華嚴經者，或有讀金剛經者，或每日念佛一萬以上者。

五、不閑談。出家人每喜聚眾閑談，虛喪光陰，廢弛道業，可悲可痛！今諸道侶，已能漸除此習。每於食後、或傍晚、休息之時，皆於樹下簷邊，或經行、或端坐、若默誦佛號、若朗讀經文、若默然攝念。

六、不閱報。各地日報，社會新聞欄中，關於殺盜淫妄等事，記載最詳。而淫慾諸事，尤描摹盡致。雖無淫慾之人，常閱報紙，亦必受其熏染，此為現代世俗教育家所痛慨者。故學律諸道侶，近已自己發心不閱報紙。

七、常勞動。出家人性多懶惰，不喜勞動。今學律諸道侶，皆已發心，每日掃除大殿及僧房簷下，並奮力作其他種種勞動之事。

以上已改正之習慣，共有七條。

尚有近來特實行改正之二條，亦附列於下：

一、食碗所剩飯粒。印光法師最不喜此事。若見剩飯粒者、即當面痛訶斥之。所謂施主一粒米、恩重大如山也。但若爛粥爛面留滯碗上、不易除去者，則非此限。

二、坐時注意威儀。垂足坐時、雙腿平列。不宜左右互相翹架，更不宜聳立或直伸。餘於在家時、已改此習慣。且現代出家人普通之威儀，亦不許如此。想此習慣不難改正也。

總之，學律諸道侶，改正習慣時，皆由自己發心。決無人出命令而禁止之也。

----

轉錄來源：
`弘一大師《改習慣》 - 弘一大師 - 佛弟子文庫 <http://m.fodizi.tw/qt/qita/1101.html>`_
